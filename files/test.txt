 <कथा;=नारदं प्रति वाल्मीकिमुनेः प्रश्नः>
1-1-1 a:ओं तपःस्वाध्यायनिरतं तपस्वी वाग्विदां वरम्।

1-1-1 c:नारदं परिपप्रच्छ वाल्मीकिर्मुनिपुङ्गवम्॥ १॥

1-1-2 a:को न्वस्मिन् साम्प्रतं लोके गुणवान् कश्च वीर्यवान्।

1-1-2 c:धर्मज्ञश्च कृतज्ञश्च सत्यवाक्यो दृढव्रतः॥ २॥

1-1-3 a:चारित्रेण च को युक्तः सर्वभूतेषु को हितः।

1-1-3 c:विद्वान् कः कः समर्थश्च कश्चैकप्रियदर्शनः॥ ३॥

1-1-4 a:आत्मवान् को जितक्रोधो द्युतिमान् कोऽनसूयकः।

1-1-4 c:कस्य बिभ्यति देवाश्च जातरोषस्य संयुगे॥ ४॥

1-1-5 a:एतदिच्छाम्यहं श्रोतुं परं कौतूहलं हि मे।

1-1-5 c:महर्षे त्वं समर्थोऽसि ज्ञातुमेवंविधं नरम्॥ ५॥
</कथा;=नारदं प्रति वाल्मीकिमुनेः प्रश्नः>
